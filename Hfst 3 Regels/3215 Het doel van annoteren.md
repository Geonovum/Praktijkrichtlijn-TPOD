#### Het doel van annoteren

Annoteren maakt het mogelijk dat de tekst uit een besluit of regeling
machineleesbaar wordt. Het zorgt er voor dat het besluit of de regeling
gestructureerd bevraagbaar is en dat werkingsgebieden en andere gegevens op een
kaart weergegeven worden. Het annoteren helpt ook bij het verbinden van
toepasbare regels, oftewel vragenbomen, aan regels met werkingsgebieden. De
gegevens die bij het annoteren worden toegevoegd worden niet in de voor de mens
leesbare tekst weergegeven. De annotaties zijn wel zichtbaar in het
machineleesbare bestand.

Annotaties zijn op vrijwel alle objecten of tekstelementen mogelijk. Ze helpen
om regels op hun eigenschappen te vinden wanneer zoektermen worden gebruikt. Ze
helpen ook om regels op hun eigenschappen te kunnen presenteren.

IMOW beschrijft vanuit een informatiekundige blik alle objecten die van belang
zijn voor het annoteren en het opstellen van omgevingsdocumenten en niet in de
laatste plaats ten behoeve van de informatieverschaffing in DSO-LV.

Voor het projectbesluit gaat het om de volgende IMOW-objecten:

-   Tekstdeel (alleen in deel 1)

-   Formele inhoud (alleen in deel 1)

-   Regeltekst (alleen in deel 2)

-   Juridische regel (alleen in deel 2)

-   Locatie

-   Geometrie

-   Activiteit (alleen in deel 2)

-   Omgevingswaarde (alleen in deel 2)

-   Omgevingsnorm (alleen in deel 2)

-   Gebiedsaanwijzing

In de TPOD wordt in detail toegelicht hoe je kunt annoteren met IMOW-objecten.
Meer informatie over het annoteren met IMOW-objecten in deel 1 van het
projectbesluit vind je in paragraaf 6.2 van de TPOD. Meer informatie over het
annoteren met IMOW-objecten in deel 2 van het projectbesluit vind je in
paragraaf 6.3 van de TPOD.

Er zijn een aantal inhoudelijke annotaties die iets zeggen over de juridische
inhoud van het projectbesluit en die helpen om de inhoud van het projectbesluit
bevraagbaar te maken voor de gebruiker:

-   Activiteit (alleen in deel 2)

-   Gebiedsaanwijzing

-   Omgevingsnorm (alleen in deel 2)

-   Omgevingswaarde (alleen in deel 2)

-   Thema

-   Hoofdlijn (alleen in deel 2)
