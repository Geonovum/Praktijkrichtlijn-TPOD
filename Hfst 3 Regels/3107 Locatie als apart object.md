#### Locatie als apart object

De locatie wordt als een apart object gezien. Dit is gedaan om het mogelijk te
maken om naar dezelfde locatie te verwijzen vanuit verschillende delen van een
besluit. Zo is het bijvoorbeeld mogelijk dat in verschillende paragrafen van een
omgevingsvisie wordt verwezen naar de locatie “het Stadspark” welke in een
geografisch informatieobject is vastgelegd. Als in dat geval de geometrische
begrenzing van het Stadspark wordt gewijzigd, dan heeft dat invloed op alle
paragrafen waarin naar het Stadspark wordt verwezen. Er zijn om deze reden ook
voorbeelden te bedenken waarvoor het wenselijk is om juist aparte locaties te
gebruiken die een gelijke geometrische begrenzing kennen. In dat geval worden er
verschillende geografische informatieobjecten gemaakt met elk een eigen unieke
noemer met bijbehorende identificatie, maar met daarin dezelfde lijst aan
coördinaten. Het voordeel hiervan is dat aparte locaties met dezelfde
geometrische begrenzing ook afzonderlijk van elkaar gewijzigd kunnen worden.
