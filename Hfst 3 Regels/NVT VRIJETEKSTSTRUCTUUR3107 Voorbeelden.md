#### Voorbeelden

In de alinea’s hieronder zijn verschillende voorbeelden uitgewerkt waar het
principe van de STOP/TPOD wordt toegelicht op verschillende manieren. Het is
uiteindelijk aan het bevoegd gezag om een afweging te maken bij het opstellen
van de formele inhoud of het wenselijk is om met meerdere tekstdelen te werken
om afzonderlijke delen van de formele inhoud een locatie te geven. Het is ook
mogelijk om de formele inhoud zo op te stellen dat je maar één tekstdeel per
formele inhoud hebt.

**Formele inhoud met één tekstdeel en één locatie**

In onderstaand voorbeeld bevat de formele inhoud één tekstdeel die één locatie
definieert. In zo’n geval kan de formele inhoud bijvoorbeeld als volgt luiden:

>   Het gebied *de Maashorst* ligt aan de noordzijde van de Peelhorst. Dit
>   gebied is één van de landschappen van Allure uit de Investeringsagenda.
>   Binnen het gebied werkt de provincie samen met haar partners onder andere
>   aan recreatieve entrees (poorten) en aan twee natuurbruggen tussen Maashorst
>   en Herpenduin. Hierdoor wordt het gebied aantrekkelijker voor de natuur en
>   de recreatie en krijgt deze regio een sociaal-economische impuls.

Wanneer de locatie is vastgelegd in een geografisch informatieobject en er met
een noemer vanuit de tekst naar verwezen wordt, is ‘de Maashorst’ de locatie
behorende bij de formele inhoud. In de IMOW-bestanden zal de locatie ook
voorzien zijn van dezelfde noemer. Aanvullend kan ook een gebiedsaanwijzing voor
‘de landschappen van Allure’ of ‘groene gebiedsontwikkeling’ voorkomen, die
onder andere naar de locatie met de noemer 'de Maashorst' verwijst. Dan zal in
de IMOW-bestanden te zien zijn dat het tekstdeel de locatie benoemt en de
gebiedsaanwijzing de locaties aanwijst die door het tekstdeel is gedefinieerd.

**Formele inhoud bevat meerdere tekstdelen en meerdere locaties**

Hieronder is een voorbeeld uitgewerkt van formele inhoud die meerdere tekstdelen
bevat met meerdere locaties. In zo’n geval kan de formele inhoud bijvoorbeeld
als volgt luiden:

>   Met de Investeringsstrategie Agenda van Brabant (2010) zet de provincie in
>   op drie specifieke, groene gebiedsontwikkelingen, genaamd de Landschappen
>   van Allure. Naast *Het Groene Woud* zijn dat *de Brabantse Wal* en *de
>   Maashorst*. 

In dit voorbeeld zijn er drie locaties, derhalve drie tekstdelen en drie
geografische informatieobjecten.

**Locatie zonder noemer**

Wanneer er op een andere plek in het omgevingsdocument een locatie vastgelegd is
(met een noemer en een unieke identificatie voor GIO), kan het voorkomen dat dit
niet in de formele inhoud herhaald wordt. Het is dan mogelijk om, door middel
van de software, alsnog de formele inhoud te koppelen aan de gewenste locatie.
De formele inhoud blijft daarmee bevraagbaar via de kaart, zonder dat de lezer
van de formele inhoud in dat specifieke stuk tekst kan zien dat het gekoppeld
is. De lezer zal het wel moeten kunnen interpreteren, bijvoorbeeld doordat het
in dat hoofdstuk of paragraaf wel beschreven is.

De standaard vereist dat een locatie aan een formele inhoud gekoppeld wordt. Dat
hoeft niet te betekenen dat een mens dat altijd handmatig hoeft te doen. De
software kan die taak gemakkelijker maken, bijvoorbeeld door locaties aan
grotere delen van de tekst te koppelen.

De locatie geeft de geometrische afbakening aan waar een formele inhoud
betrekking op heeft. Het is wel aan de lezer van de formele inhoud om te
interpreteren waar, binnen deze geometrische afbakening, de formele inhoud wel
en niet van toepassing is.
