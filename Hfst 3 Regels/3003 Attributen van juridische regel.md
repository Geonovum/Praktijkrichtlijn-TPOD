#### Attributen van de juridische regel

Een juridische regel is altijd onderdeel van een regeltekst, en een regeltekst
kan één of meer juridische regels bevatten. De juridische regel heeft twee
attributen die extra informatie geven over de juridische regel: idealisatie en
thema.

-   Idealisatie

    -   Verplicht attribuut;

    -   Komt 1 keer voor;

    -   Legt vast op welke manier de begrenzing van de locatie voor deze
        juridische regel geïnterpreteerd moet worden en voor het bevoegd gezag
        bedoeld is;

    -   Wordt gekozen uit een limitatieve waardelijst, en kan bijvoorbeeld exact of
        indicatief zijn.

-   Thema

    -   Optioneel attribuut;

    -   Komt zo vaak voor als gewenst;

    -   Geeft kernachtig de grondgedachte van de tekst weer. Is vaak een
        aanduiding van het sectorale aspect waar de juridische regel over gaat;

    -   Wordt gekozen uit een uitbreidbare waardelijst.

Verder heeft de juridische regel nog de attributen locatieaanduiding en
artikelOflid.  
De locatieaanduiding is de verwijzing van de specifieke juridische regel naar de
bijbehorende locatie(s) waar deze juridische regel van toepassing is. Dit is een
verplicht attribuut en komt minstens 1 keer voor.  
Met artikelOflid wordt verwezen van een specifieke juridische regel naar het
artikel of lid waar deze juridische regel onderdeel van is. Dit is een verplicht
attribuut en komt 1 keer voor.

Meer informatie over de attributen van juridische regel vind je in paragraaf
6.4.2 van de TPOD.

Een juridische regel kent drie typen: instructieregel, omgevingswaarderegel en
regel voor iedereen.

**Instructieregel**

-   Regel als bedoel in paragraaf 2.5.1 Omgevingswet;

-   Wordt gekozen als juridische regel daadwerkelijk een instructieregel
    vaststelt;

-   Gericht tot een ander bestuursorgaan of bestuurlijke organisatie;

**Omgevingswaarderegel**

-   Regel over een omgevingswaarde als bedoeld in afdeling 2.3 Omgevingswet;

-   Wordt gekozen als de juridische regel daadwerkelijk een omgevingswaarde
    vaststelt;

-   Heeft alleen werking voor de bestuursorganen van het bevoegd gezag dat de
    omgevingswaarde heeft vastgesteld.

**Regel voor iedereen**

-   Regel die voor iedereen van belang is;

-   Wordt gekozen als het geen instructieregel of omgevingswaarderegel is;

-   Een regel over een activiteit is altijd van het type ‘regel voor iedereen’.

Binnen één regeltekst moeten alle juridische regels van hetzelfde type zijn. Dit
geldt voor de regeltekst op het niveau van het artikel. Dit betekent dat in het
geval van een artikel met leden, alle juridische regels in het artikel en de
onderliggende leden van hetzelfde type moeten zijn. Op deze manier wordt
voorkomen dat verschillende typen juridische regels bij elkaar in een artikel
worden geplaatst. Dit komt het tonen van regels per doelgroep ten goede. Bij de
inhoudelijke opstelling van een artikel moet hier rekening mee gehouden worden.

Onderstaande tabel geeft aan in welke omgevingsdocumenten welke typen juridische
regels vastgesteld kunnen worden:

|                      | Omgevingsplan | Omgevingsverordening | Waterschapsverordening | AmvB&MR |
|----------------------|---------------|----------------------|------------------------|---------|
| Regel voor iedereen  | X             | X                    | X                      | X       |
| Instructieregel      |               | X                    |                        | X       |
| Omgevingswaarderegel | X             | X                    |                        | X       |

*Overzicht van welke juridische regels in welk omgevingsdocument mogen
voorkomen*

Meer informatie over de juridische regel vind je in paragraaf 6.4.2 van de TPOD.
