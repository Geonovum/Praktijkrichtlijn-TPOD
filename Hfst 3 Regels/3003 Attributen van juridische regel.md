#### Attributen van de juridische regel

Een juridische regel is altijd onderdeel van een regeltekst, en een regeltekst kan één of meer juridische 
regels bevatten. De juridische regel heeft twee attributen die extra informatie geven over de juridische 
regel: idealisatie en thema.

-   Idealisatie

    -   Is een verplicht attribuut

    -   Komt 1 keer voor

    -   Legt vast op welke manier de begrenzing van de locatie voor deze juridische regel geïnterpreteerd moet
        worden en voor welk bevoegd gezag deze bedoeld is.

    -   Wordt gekozen uit een limitatieve waardelijst, en kan exact of indicatief zijn.

-   Thema

    -   Is een optioneel attribuut

    -   Komt zo vaak voor als gewenst

    -   Geeft kernachtig de grondgedachte van de tekst weer. Is vaak een
        aanduiding van het sectorale aspect waar de juridische regel over gaat.

    -   Wordt gekozen uit een uitbreidbare waardelijst.

Verder heeft de juridische regel nog de attributen locatieaanduiding en artikelOflid.  

De locatieaanduiding is de verwijzing van de specifieke juridische regel naar de bijbehorende locatie(s) waar 
deze juridische regel van toepassing is. Dit is een verplicht attribuut en komt minstens 1 keer voor.  
Met artikelOflid wordt verwezen van een specifieke juridische regel naar het artikel of lid waar deze juridische 
regel onderdeel van is. Dit is een verplicht attribuut en komt 1 keer voor.

Meer informatie over de attributen van juridische regel vind je in *paragraaf
6.4.3 van de TPOD.*


Een juridische regel kent drie typen: instructieregel, omgevingswaarderegel en regel voor iedereen.

**Instructieregel**

-   Regel als bedoel in paragraaf 2.5.1 Omgevingswet;

-   Wordt gekozen als juridische regel daadwerkelijk een instructieregel
    vaststelt;

-   Gericht tot een ander bestuursorgaan of bestuurlijke organisatie;

**Omgevingswaarderegel**

-   Is een regel over een omgevingswaarde als bedoeld in afdeling 2.3 Omgevingswet.

-   Wordt gekozen als de juridische regel daadwerkelijk een omgevingswaarde vaststelt.

-   Heeft alleen werking voor de bestuursorganen van het bevoegd gezag dat de omgevingswaarde heeft vastgesteld.

**Regel voor iedereen**

-   Is een regel die voor iedereen van belang is.

-   Wordt gekozen als het geen instructieregel of omgevingswaarderegel is.

-   Een regel over een activiteit is altijd van het type ‘regel voor iedereen’.

Het doel van deze typen is het eenvoudig kunnen selecteren van regeltekst voor een specifieke gebruikersgroep
waardoor iedere gebruikersgroep als uitgangssituatie alleen die regels krijgt voorgelegd die voor die groep van 
belang zijn. Daartoe wordt onderscheid gemaakt tussen instructieregels, die alleen voor andere overheden zijn 
bedoeld, omgevingswaarderegels, die op zichzelf alleen werking hebben voor de bestuursorganen van het bevoegd gezag 
dat de omgevingswaarde heeft vastgesteld, en regels die voor iedereen van belang zijn. 

Binnen één regeltekst moeten alle juridische regels van hetzelfde type zijn. Dit geldt voor de regeltekst op het niveau
van het artikel. Dit betekent dat in het geval van een artikel met leden, alle juridische regels in het artikel en de
onderliggende leden van hetzelfde type moeten zijn. Op deze manier wordt voorkomen dat verschillende typen juridische regels
bij elkaar in een artikel worden geplaatst. Deze maatregel komt het tonen van regels per doelgroep ten goede. Bij de
inhoudelijke opstelling van een artikel moet hier wel rekening mee gehouden worden.

Meer informatie over de juridische regel vind je in *paragraaf 6.4.3 van de TPOD.*
