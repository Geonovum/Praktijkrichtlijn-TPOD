#### Waarom een locatie en altijd een werkingsgebied?

Ten behoeve van de informatieverschaffing in het LVBB en het DSO-LV wordt door
middel van een locatie en werkingsgebied op eenvoudige wijze duidelijk gemaakt
**waar** een omgevingsdocument zijn werking heeft. Het moet voor de wet altijd
duidelijk zijn waar een omgevingsdocument of delen (divisies) uit een
omgevingsdocument werking hebben, vandaar de verplichting voor een werkingsgebied.
Daarnaast heeft het DSO-LV locaties nodig om het Omgevingsloket met Regels op de
Kaart te kunnen laten functioneren. Zonder de locaties werkt dit onderdeel in
het DSO-LV niet.

Op [officielebekendmakingen](https://www.officielebekendmakingen.nl/) worden de
besluiten met authentieke tekst weergegeven met aparte landingspagina’s voor de
(geografische) informatieobjecten. Per divisie is zo inzichtelijk welke
geografische informatieobjecten (locaties) hiermee verbonden zijn en kan ieder
afzonderlijk geografisch informatieobject getoond worden in een viewer. Dit is
een documentgerichte weergave van één regeling en dus niet van meerdere bevoegde
gezagen.

In het Omgevingsloket worden juist alle omgevingsdocumenten van alle bevoegde
gezagen inzichtelijk en raadpleegbaar gemaakt. Met een klik op de kaart zijn
alle daar geldende regelingen inzichtelijk. Dit kunnen regelingen zijn van
verschillende bevoegde gezagen. Om dit goed te laten werken in het
Omgevingsloket is het noodzakelijk dat locaties gebruikt worden. Ook moeten
regelingen geannoteerd worden om te kunnen zoeken op de inhoud van een regeling.
