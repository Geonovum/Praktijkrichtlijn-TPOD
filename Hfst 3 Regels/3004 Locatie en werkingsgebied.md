#### Locatie en werkingsgebied

De termen locatie en werkingsgebied hebben in de STOP/TPOD een verschillende
specifieke betekenis.

In de Nota van Toelichting van het Omgevingsbesluit en op andere plaatsen in de
wetgeschiedenis van de Omgevingswet wordt vaak de term ‘werkingsgebied’
gebruikt. Werkingsgebied is daarbij gehanteerd in de betekenis van het gebied,
zoals dat geometrisch wordt begrensd met de aan de regel verbonden coördinaten,
waar die regel werking heeft.

In de STOP/TPOD-standaarden heeft de term ‘werkingsgebied’ een iets andere
betekenis gekregen. Hierin wordt de term gebruikt om de computerleesbare
verbinding aan te duiden tussen een regeltekst of een formele divisie en de
geografische informatieobjecten met de coördinaten die de locaties geometrisch
begrenzen waar de regeltekst of formele divisie werking heeft. Deze verbinding
wordt ook wel een ‘annotatie’ genoemd. In plaats van voor het gebied zelf, wordt de term
werkingsgebied dus gebruikt voor de verbinding tussen de regeltekst of formele
divisie en de coördinaten die de locaties bepalen waar de regeltekst of formele
divisie werking heeft.

In de STOP/TPOD standaard is locatie juist de term die wordt gebruikt voor het gebied
waar de regel of (beleids)tekst werking heeft. Waar in de juridische wereld wordt gesproken
van een werkingsgebied, wordt in de STOP/TPOD standaard gesproken over een locatie.

De volgende alinea’s bevatten informatie over het werkingsgebied en de
locatie, de samenhang ertussen en de daarbij behorende begrippen.
Het doel is om inzicht te bieden in de betekenis en samenhang van deze termen. Hiertoe worden
de verschillende begrippen toegelicht en een paar voorbeelden uitgewerkt. Dit
geeft vooral inzicht in de globale werking ervan en is niet volledig in
detailinformatie uitgewerkt. Daarvoor wordt er verwezen naar STOP/TPOD en respectievelijk
het IMOP en IMOW.
