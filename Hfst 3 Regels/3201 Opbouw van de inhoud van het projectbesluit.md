#### Opbouw van de inhoud van het projectbesluit

In het projectbesluit staat beschreven op welke manier het bevoegd gezag een
bepaald project zal uitvoeren. De provincie, het Rijk of het waterschap kan
hiermee het omgevingsplan aanpassen. Om de inhoud van het projectbesluit in het
Digitale Stelsel Omgevingswet te laten landen, is in de STOP/TPOD uitgewerkt hoe
deze zowel mens- als machineleesbaar kan worden gemaakt.

Zoals rechtsboven in *2. Besluitonderdelen en tekstmodel* is uitgewerkt, bestaat
een omgevingsdocument uit structuurelementen. Binnen de structuurelementen zijn
informatiekundige elementen aangewezen waaraan informatie gekoppeld kan worden.
In het eerste deel van het projectbesluit is dit de formele divisie. In het
tweede deel van het projectbesluit is dit de regeltekst.

**Deel één van het projectbesluit**

In het eerste deel van het projectbesluit is de formele inhoud het
structuurelement in het lichaam van het besluit dat de juridische inhoud bevat.
Formele inhoud kan alleen voorkomen in een formele divisie. De formele divisie
is het structuurelement waarbinnen de juridische inhoud valt en waarop
geannoteerd kan worden.

Om de juridische inhoud van het eerste deel van het projectbesluit in het
Digitale Stelsel Omgevingswet te laten landen bestaat deze uit verschillende
onderdelen.

*Onderdelen van de vrijetekst met juridische inhoud*

De formele divisie is het structuurelement dat aangeeft ‘wat’ er geldt. De
formele divisie is gekoppeld aan een locatie die aangeeft ‘waar’ de inhoud van
de tekst geldt. Tot slot kan de formele divisie voorzien worden van extra
informatie die aangeeft ‘waarover’ de tekst gaat, door middel van annotaties.

In dit deel van de wegwijzer lees je meer over deze onderdelen van de
vrijetekst.

**Deel twee van het projectbesluit**

Het tweede deel van het projectbesluit heeft een artikelstructuur die regeltekst
bevat. Dit deel van het projectbesluit wordt op dezelfde manier opgebouwd als de
regels van het omgevingsplan. Voor de toepassing van de STOP/TPOD op dit deel
gelden dezelfde uitgangspunten als voor de regels van het omgevingplan. Voor
meer informatie over hoe de regels in het tweede deel van het projectbesluit
worden opgebouwd verwijzen we je daarom naar de informatie op deze website over
het [omgevingsplan](/omgevingsplan/regels-omgevingsplan).
