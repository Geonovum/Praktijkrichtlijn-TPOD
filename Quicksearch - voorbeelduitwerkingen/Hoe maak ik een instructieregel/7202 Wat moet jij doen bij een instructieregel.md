#### Wat moet jij doen?

Een groot deel van de nodige acties wordt door de software geautomatiseerd. Zo
zorgt de software voor de juiste koppeling tussen de IMOW-objecten, dat tekst en
kaart verbonden zijn en dat jij je bezig kunt houden met de inhoud. Dat laatste
is namelijk niet iets wat de software voor je kan doen. Als opsteller van het
omgevingsdocument moet je dus aan de slag met:

-   Het opstellen en annoteren van tekst (wat regel ik?);

-   Het koppelen van locaties aan de tekst (waar?).

Voor het annoteren van de tekst is hierna uitgelegd welke gegevens jij moet of
kunt toevoegen. Een deel van de gegevens zit in waardelijsten. De waardelijsten
zijn raadpleegbaar via de [stelselcatalogus
Omgevingswet](https://stelselcatalogus.omgevingswet.overheid.nl/waardelijstenpagina). 
De lijst van mogelijke waarden zal uiteindelijk geïntegreerd zijn
in de planmaaksoftware.

Zie hieronder een voorbeeld van een instructieregel voor een omgevingsplan over
het ‘extensiveringsgebied glastuinbouw’ en wat jij als opsteller moet aangeven:

![](media/7202InstructieregelBasisCijfers.png)

*Conceptuele weergave van een geannoteerde instructieregel*

>   **1. Type regel: om welk type regel gaat het en aan wie is het gericht?**  
>   **a)** Er zijn drie typen regels die je kunt kiezen. Een regel voor iedereen,
>   een instructieregel of een omgevingswaarderegel. Een instructieregel is
>   altijd gericht aan een ander instrument of taakbevoegdheid, daardoor kan een
>   instructieregel nooit een regel voor iedereen of een omgevingswaarderegel
>   (zelfbindend voor het bestuursorgaan dat de omgevingswaarde vaststelt) zijn.
>   Alle regels binnen een artikel moeten van hetzelfde type zijn. Indien er
>   sprake is van een instructieregel, dan moet dat specifiek aangegeven worden.
>   Hierdoor komen er twee nieuwe attributen bij; b) en c).  
>   **b)** Geef aan of de instructieregel zich richt tot een instrument en/of
>   taakuitoefening. In het voorbeeld is er sprake van een instructieregel
>   gericht aan een instrument, waardoor het attribuut Instructieregel
>   Instrument erbij komt. Wanneer er sprake is van een instructieregel die zich
>   (ook) richt tot een taakuitoefening, komt (ook) het attribuut
>   Taakuitoefening erbij. In dat geval wordt een waarde gekozen van de
>   waardelijst InstructieregelTaakuitoefening.  
>   **c)** Geef aan tot welk instrument de regel zich richt. In het voorbeeld is er
>   sprake van het omgevingsplan. Andere mogelijke instrumenten zijn terug te
>   vinden in de waardelijst InstructieregelInstrument.

>   **2. Locatie: op welke locatie is deze regel van toepassing?**  
>   Om de raadpleger via Omgevingsloket van de juiste informatie te voorzien, is het
>   noodzakelijk om aan te geven waar de instructieregel van toepassing is. Geef
>   hiervoor aan op welke locatie de regel van toepassing is.

>   **3. Idealisatie: is de begrenzing van de locatie exact of indicatief bedoeld voor deze regel?**
>   Als je hebt aangegeven op welke locatie deze regel van toepassing is, kun je
>   vervolgens met de idealisatie aangeven of de begrenzing van de locatie voor déze
>   regel exact of indicatief geïnterpreteerd moet worden. Dit attribuut zegt dus
>   iets over de begrenzing van de locatie voor díe specifieke regel. De reden
>   hiervoor is dat de locatie op deze manier ook voor andere regels gebruikt kan
>   worden, zonder dat ze dezelfde idealisatie moeten hebben. Indicatief kan
>   bijvoorbeeld gebruikt worden wanneer de begrenzing van de locatie bepaald is op
>   basis van een berekening of wanneer een locatie bedoeld is als indicatie of
>   zoekzone voor de plek voor een toekomstige ontwikkeling: pas later wordt de
>   daadwerkelijke plek bepaald.

Dankzij het annoteren van de ‘idealisatie’ en het aangeven van de bijbehorende
‘locatie’ is precies duidelijk waar de regel van toepassing is. De raadpleger
kan nu in het Omgevingsloket op een plek in de kaart prikken en ziet dan dat
artikel 2.2 *daar* van toepassing is en weet dat de instructieregel voor het
omgevingsplan geldt.