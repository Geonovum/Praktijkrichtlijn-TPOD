##### Waarom meerdere juridische regels?

Een onderdeel wat daarin een grote rol speelt is de locatie. Om de verschillende onderdelen 
van een regeltekst een eigen locatie te kunnen geven, is het noodzakelijk om 
meerdere juridische regels te gebruiken.

Onderstaand voorbeeld geeft een uitwerking van een artikel (= één regeltekst)
met een tekst voorafgaand aan de opsomming, die i.c.m. ieder opsommingspunt
aparte juridische regels vormen. De juridische regels worden allemaal via de
regeltekst verbonden aan het artikel.

>   *Artikel 2.10 Activiteiten die zonder vergunning of melding zijn toegestaan*

>   *Daar waar aan een locatie de functie 'Centrumgebied' is toegedeeld is het
>   in ieder geval toegestaan om volgende activiteiten te verrichten:*

>   *a. het exploiteren van een bedrijf;*

>   *b. het exploiteren van een horeca-inrichting;*

>   *c. het exploiteren van een speelautomatenhal, uitsluitend ter plaatse van
>   het werkingsgebied 'exploiteren speelautomatenhal';*

De juridische regel voor *c (i.c.m. voorafgaande tekst)* zal een andere
locatieaanduiding hebben, dan de juridische regels van *a* en *b (beide i.c.m.
voorafgaande tekst)*. Doordat het DSO-LV het hele artikel zal laten zien, in
combinatie met de annotaties van de juridische regels binnen het artikel, zal de
lezer zien dat er één afwijkende locatieaanduiding is, namelijk voor het
exploiteren van een speelautomatenhal.  

In deze situatie is het noodzakelijk om meerdere juridische regels te annoteren, 
zodat duidelijk is dat er een afwijkende locatie is voor het exploiteren van een 
speelautomatenhalen. Deze regels kunnen wel voorkomen binnen dezelfde regeltekst. 
Een andere optie is om de regel (tekst en juridische regel) over het exploiteren 
van een speelautomatenhal in een aparte regeltekst, dus een apart artikel of lid, 
te plaatsen.

**Hoe wordt de activiteit verbonden met een locatie?**

Een activiteit heeft een andere relatie met locatie dan een juridische regel.
De juridische regel die activiteit(en) beschrijft, **definieert de locatie met de
locatieaanduiding**(en) waar die activiteit(en) mee **verbonden wordt met de locatie**. 
Technisch is het mogelijk om meerdere activiteiten aan te duiden in
één juridische regel, echter alle locatieaanduidingen die in die ene juridische
regel gedefinieerd worden, worden daarmee verbonden met alle bijbehorende
activiteiten. Dat is de reden dat in het hiervoor genoemde voorbeeld, waarbij
voor één van de opsommingspunten een afwijking geldt, niet alles in één
juridische regel past. Het zou onjuist zijn om de locatie van de andere juridische regels
te koppelen met de activiteit 'exploiteren van een speelautomatenhal'.