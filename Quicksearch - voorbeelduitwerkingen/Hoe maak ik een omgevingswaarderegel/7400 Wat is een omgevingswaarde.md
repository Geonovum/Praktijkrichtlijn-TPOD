#### Wat is een omgevingswaarde?

Omgevingswaarden zijn bedoeld voor het bereiken en in stand houden van een
veilige en gezonde fysieke leefomgeving. Ze leggen de kwaliteit vast die de
gemeente, provincie of Rijk voor de fysieke leefomgeving wil bereiken. Een
omgevingswaarde is één van de instrumenten waarmee overheden het beleid van een
omgevingsvisie kunnen uitvoeren. De omgevingswaarde is alleen bindend voor het
bestuursorgaan van het bevoegd gezag dat de omgevingswaarde heeft vastgesteld.

De omgevingswaarde vervangt voor een deel huidige begrippen als grens- en
richtwaarden en milieukwaliteitseisen. Op de website van [Aan de slag met de
Omgevingswet](https://aandeslagmetdeomgevingswet.nl/wetsinstrumenten/instrumenten/omgevingswaarde/verandert-0/)
is beschreven wat er inhoudelijk verandert door de omgevingswaarden.

Als we binnen de Omgevingswet spreken over een omgevingswaarde, wordt
uitdrukkelijk de omgevingswaarde bedoeld zoals in afdeling 2.3 van de
Omgevingswet is vastgesteld: een norm die de gewenste staat of kwaliteit van de
fysieke leefomgeving of een onderdeel daarvan als beleidsdoel vastlegt, die moet
worden uitgedrukt in meetbare of berekenbare eenheden of anderszins in
objectieve termen. Aan het vaststellen van een omgevingswaarde verbindt de
Omgevingswet gevolgen voor de overheid, namelijk de plicht tot het door middel
van monitoring bewaken van de omgevingswaarde en de plicht om bij dreigende
overschrijding een programma vast te stellen met maatregelen om alsnog aan de
omgevingswaarde te voldoen.
