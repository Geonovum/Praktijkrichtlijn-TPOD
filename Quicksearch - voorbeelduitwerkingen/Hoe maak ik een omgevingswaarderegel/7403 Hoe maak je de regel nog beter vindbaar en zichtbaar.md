#### Wat kun je nog meer doen om de regel goed vindbaar en zichtbaar te maken?

Je kunt ervoor zorgen dat een raadpleger over meer informatie beschikt tijdens
het oriënteren in het Omgevingsloket. Door de omgevingswaarde te annoteren, kan
deze gepresenteerd worden op de kaart en is het mogelijk om te zoeken en te
filteren op trefwoorden of categorieën.  
In onderstaand voorbeeld is uitgewerkt welke informatie hiervoor geannoteerd
moet worden.

![](media/Wegwijzer_Omgevingswaarde_Middel.png)

*Conceptuele weergave van een omgevingswaarderegel met een kwalitatief
geannoteerde omgevingswaarde*

>   **4. Naam: geef de omgevingswaarde een naam.**  
>   Dit is de naam van de omgevingswaarde waar de regel over gaat. Je bent vrij
>   in de keuze van de naam van de omgevingswaarde. De naam van de
>   omgevingswaarde kan letterlijk in de regel terug te vinden zijn (expliciet),
>   maar het is ook mogelijk dat de omgevingswaarde impliciet wordt gedefinieerd
>   in de tekst van de regel.

>   De naam van de omgevingswaarde die wordt geannoteerd, zal in het
>   Omgevingsloket ook de naam zijn waarop gezocht en gefilterd kan worden. Hier
>   moet bij de naamgeving rekening mee gehouden worden. Daarom wordt
>   geadviseerd om een logische en eenduidige naam te annoteren.

>   **5. Omgevingswaardegroep: geef aan in welke omgevingswaardegroep deze
>   valt.**  
>   Hier geef je aan in welke omgevingswaardegroep de omgevingswaarde valt. De
>   omgevingswaardegroep kies je uit een gesloten waardelijst. Dit betekent dat
>   er een vastgestelde lijst is van omgevingswaardegroepen die je kunt kiezen.
>   De mogelijke omgevingswaardegroepen vind je in de
>   [stelselcatalogus](https://stelselcatalogus.omgevingswet.overheid.nl/waardelijstenpagina).
>   De lijst van mogelijke omgevingswaardegroepen zal uiteindelijk geïntergreerd
>   zijn in de planmaaksoftware.

>   Voor de presentatie in een kaartbeeld is de omgevingswaardegroep bepalend.
>   Het attribuut groep bepaalt namelijk met welke symboliek (kleur/arcering) de
>   locatie waar de omgevingswaarderegel geldig is, in een kaartbeeld wordt
>   weergegeven. De omgevingswaardegroep staat in de symbolisatietabel waaraan
>   een symbolisatie is gekoppeld, deze symbolisatie wordt op de kaart als
>   verbeelding van de omgevingswaarde getoond.

>   Het is mogelijk om de standaard presentatie toe te laten passen, maar je
>   kunt ook kiezen voor een afwijkende presentatie. Meer informatie over de
>   presentatie in kaartbeeld vind je op de pagina [Presenteren](/presenteren)
>   in deze wegwijzer.

>   **6. Normwaarde: geef aan of het een kwalitatieve of kwantitatieve
>   normwaarde betreft; en geef de waarde en eventuele eenheid aan.**  
>   In bovenstaand voorbeeld is de vastgestelde waarde van de omgevingswaarde in
>   woorden beschreven in het artikel (de regeltekst). Zodra je ervoor kiest om
>   de waarde in de regeltekst in woorden te beschrijven, kies je bij het
>   annoteren voor een kwalitatieve normwaarde en verwijs je in het veld waarde
>   naar de regeltekst, door daar 'zie regeltekst' in te vullen. Door op deze
>   manier te annoteren, zorg je ervoor dat de normwaarde in een kaartbeeld
>   gepresenteerd kan worden en dat de raadpleger begrijpt dat hij het artikel
>   moet lezen om te weten welke normwaarde het bevoegd gezag heeft vastgesteld.

>   Bovenstaand voorbeeld laat zien hoe je een omgevingswaarderegel met één
>   normwaarde kunt annoteren. Het is echter ook mogelijk dat in de
>   omgevingswaarderegel meerdere locaties met hun bijbehorende specifieke
>   normwaarden worden vastgesteld. Als je de raadpleger in dit geval
>   makkelijker inzicht wil geven in de specifieke normwaarden voor
>   verschillende locaties door middel van interactie met de kaart, dan kun je
>   de locaties met hun bijbehorende normwaarden vastleggen in een geografisch
>   informatieobject. In de tekst van het artikel kun je dan verwijzen naar het
>   betreffende informatieobject. Ook als je voor deze manier kiest, moet je het
>   type regel en de idealisatie aangeven, en de naam en groep van de
>   omgevingswaarde vastleggen. Onderstaande verbeelding laat zien wat jij in
>   dit geval moet doen.

![](media/Wegwijzer_Omgevingswaarde_MeerdereNormwaarden.png)

*Conceptuele weergave van een omgevingswaarderegel met meerdere geannoteerde
locaties en normwaarden*
