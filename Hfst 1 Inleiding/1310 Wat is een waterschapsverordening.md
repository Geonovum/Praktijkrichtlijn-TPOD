#### Wat is een waterschapsverordening?

Het waterschap stelt regels op over de fysieke leefomgeving en legt deze vast in
één waterschapsverordening voor zijn gehele grondgebied. De
waterschapsverordening bevat in de eerste plaats de regels die op grond van de
Omgevingswet worden gesteld en daarnaast ook regels over de fysieke leefomgeving
die worden gesteld op grond van de Waterschapswet.

De waterschapsverordening richt zich specifiek op het watersysteem en bevat
onder andere regels met betrekking tot beheer, regels over lozingen of
beperkingengebiedactiviteiten m.b.t. een waterstaatswerk.

Daarnaast kan de waterschapsverordening zich richten op het vaarwegbeheer en
wegenbeheer, voor die gebieden waarvoor het waterschap dat soort beheer uitvoert
en voor zover het onderwerpen betreft die niet uitputtend zijn geregeld op grond
van de Wegenverkeerswet en de Scheepvaartverkeerswet. De provincies delen het
vaarwegbeheer toe, en kunnen dat zowel bij de provincie zelf als bij het
waterschap of de gemeente beleggen. Wegenbeheer wordt in bepaalde delen van het
land door waterschappen gedaan buiten de bebouwde kom – dit zijn van oudsher
wegen die nodig waren voor de waterbeheertaken van het waterschap, zoals
dijkwegen.

De regels in de waterschapsverordening zijn gebodsbepalingen, en bepalingen over
in welke gevallen een vergunning of een melding vereist is voor bepaalde
activiteiten/handelingen of voldaan moet worden aan algemene regels. Tevens kan
het waterschap beperkingengebieden aanwijzen.
