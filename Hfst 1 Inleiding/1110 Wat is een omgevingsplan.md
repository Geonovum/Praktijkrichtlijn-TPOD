#### Wat is een omgevingsplan?

De gemeente stelt regels op over de fysieke leefomgeving en legt deze vast in
één omgevingsplan voor het gehele grondgebied. Het omgevingsplan bevat in de
eerste plaats de regels die op grond van de Omgevingswet worden gesteld en
daarnaast ook regels over de fysieke leefomgeving die worden gesteld op grond
van de Gemeentewet en andere bijzondere wetten.

Het omgevingsplan bevat de regels die nodig zijn met het oog op een evenwichtige
toedeling van functies aan locaties. Daarnaast kunnen in het omgevingsplan
regels worden gesteld over activiteiten die gevolgen (kunnen) hebben voor de
fysieke leefomgeving.

Het omgevingsplan is hierbij een normerend instrument dat voor eenieder rechten
en plichten in het leven roept, dus ook voor burgers en initiatiefnemers naast
de overheden.
