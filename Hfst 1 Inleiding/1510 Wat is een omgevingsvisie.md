#### Wat is een omgevingsvisie?

Het Rijk, de provincie en de gemeenten leggen ieder apart de hoofdzaken van het
te voeren integrale beleid voor de fysieke leefomgeving en de hoofdlijnen van de
voorgenomen ontwikkeling, het gebruik, de bescherming, het beheer en het behoud
van hun gehele grondgebied vast in één omgevingsvisie. Een andere mogelijkheid
is dat bevoegde gezagen gezamenlijk een omgevingsvisie opstellen die zij
vaststellen voor het deel dat over het eigen grondgebied gaat.

Integraal betekent dat de visie betrekking heeft op alle terreinen van de
fysieke leefomgeving. Het gaat hier om een samenhangende visie op strategisch
niveau, niet om een optelsom van beleidsvisies voor de diverse domeinen. Dat is
ook dé reden dat ieder bestuursorgaan slechts één omgevingsvisie vaststelt: één
kenbaar en integraal beleidsdocument met het gehele strategische omgevingsbeleid
voor het hele grondgebied.

De omgevingsvisie is een onderdeel van de start van de beleidscyclus van
beleidsontwikkeling. Een omgevingsvisie biedt een goede samenhang op
beleidsmatige basis voor inzet van juridische, financiële of andere instrumenten
om de beleidsdoelen in de visie na te streven. Deze bevat géén regels voor
burgers, bedrijven of andere overheden. De omgevingsvisie is een
politiek-bestuurlijk document en bindt uitsluitend het vaststellende bevoegde
gezag. Het kent dus geen hiërarchie en geen doorwerking in juridische zin, ook
niet tussen de bestuurslagen. De verantwoordelijkheden en de omgevingsvisies van
een ‘hoger’ of aangrenzend bevoegd gezag maken uiteraard wel onderdeel uit van
de context waarbinnen het desbetreffende bevoegd gezag haar visie vaststelt.
Voor een omgevingsvisie van bijvoorbeeld een gemeente zullen
beleidsontwikkelingen en -documenten van buurgemeenten, provincie en het Rijk
zeker van betekenis zijn.
