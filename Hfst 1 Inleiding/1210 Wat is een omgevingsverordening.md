#### Wat is een omgevingsverordening?

De provincie stelt regels op over de fysieke leefomgeving en legt deze vast in
één omgevingsverordening voor haar gehele grondgebied. De omgevingsverordening
bevat in de eerste plaats de regels die op grond van de Omgevingswet worden
gesteld en daarnaast ook regels over de fysieke leefomgeving die worden gesteld
op grond van de Provinciewet en andere bijzondere wetten.

De omgevingsverordening zorgt ervoor dat het beleid en de doelen zoals opgenomen
in de Omgevingswet, AMvB’s en de provinciale omgevingsvisie en programma’s
doorwerken naar derden. De provincie kan daartoe in de omgevingsverordening
algemeen bindende regels en instructieregels opnemen, omgevingswaarden
vaststellen en beperkingengebieden aanwijzen.

Voor zover het gaat om regels waarmee functies aan locaties worden toegedeeld,
ligt het primair bij het omgevingsplan. Het uitgangspunt is dat de provincie op
dat punt alléén instructieregels opneemt in de omgevingsverordening over de
inhoud van omgevingsplannen. Maar als het onderwerp van zorg niet doelmatig en
doeltreffend met een instructieregel of een instructie kan worden behartigd,
kunnen in de omgevingsverordening regels worden gesteld over activiteiten die
gevolgen (kunnen) hebben voor de fysieke leefomgeving met het oog op een
evenwichtige toedeling van functies aan locaties.
