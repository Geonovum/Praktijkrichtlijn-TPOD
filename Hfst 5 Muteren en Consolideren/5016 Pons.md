#### Pons

De overgangsfase van het omgevingsplan betekent dat diverse instrumenten op
basis van de Wet ruimtelijke ordening, Crisis- en herstelwet en dergelijke na
inwerkingtreden van de Omgevingswet samen het omgevingsplan van rechtswege
vormen. Gedurende de overgangsfase wordt het omgevingsplan van rechtswege
vervangen door het omgevingsplan op grond van de Omgevingswet.

De via www.ruimtelijkeplannen.nl elektronisch beschikbaar gestelde ruimtelijke
plannen, onderdeel van het omgevingsplan van rechtswege, blijven via een
overbruggingsfunctie in DSO-LV raadpleegbaar. Voor de gebruiker van DSO-LV is
het van belang om te weten welke regels gelden: die uit het omgevingsplan van
rechtswege, die uit het omgevingsplan conform Omgevingswet of allebei. Om die
duidelijkheid te kunnen verschaffen kan het bevoegd gezag bij het aanleveren van
een besluit tot vaststelling of wijziging van het omgevingsplan een stukje extra
informatie aanleveren waarmee het aangeeft dat dat besluit een deel van het
omgevingsplan van rechtswege vervangt. Met andere woorden: aangegeven kan worden
of door het besluit één of meer delen van in de overbruggingsfunctie aanwezige
bestemmingsplan(nen) vervallen. Als dat het geval is wordt met het besluit een
geometrie meegeleverd van het vervallen deel. Dit deel wordt dan in DSO-LV niet
meer getoond. Als door het besluit één of meer bestemmingsplannen volledig
vervallen is dit niet nodig: dan verwijdert het bevoegd gezag het plan uit het
Wro-manifest van de gemeente en wordt het langs die weg ook uit de
overbruggingsfunctie verwijderd. Voor het aanleveren van de extra informatie
wordt het object Pons gebruikt.

Met het vervallen van delen van een bestemmingsplan wordt in dit verband
uitsluitend de situatie waarin voor een deel van het plangebied het
bestemmingsplan vervalt bedoeld. Alle in dat deel aanwezige bestemmingen,
aanduidingen en regels vervallen. Er ontstaan daardoor gaten in de plankaart
waar het bestemmingsplan niet meer geldt. Er wordt niet de situatie bedoeld
waarin een of meer aanduidingen vervallen en/of een deel van de regels van een
bestemming vervalt, of bijvoorbeeld alle regels over monumentale bomen.

*Pons is een object waarmee het bevoegd gezag aangeeft dat een of meer delen van
een bestemmingsplan dat in de overbruggingsfunctie van DSO-LV aanwezig is, niet
langer geldig zijn of juist opnieuw geldig worden en dat er voor zorgt dat de
overbruggingsfunctie van DSO-LV dat deel of die delen niet meer toont of juist
opnieuw toont*.

Pons zorgt er dus voor dat RP.nl op zwart kan voor gebied waar omgevingsplan af
is. De overbruggingsperiode loopt tot 2029. Tegelijkertijd loopt er ook een
overgangsfase voor het projectbesluit. Pas na deze periode wordt muteren van een
omgevingsplan n.a.v. het projectbesluit van toepassing.

Het object Pons wordt gebruikt in slechts twee situaties:

1.  Het bevoegd gezag heeft een besluit tot vaststelling of wijziging van het
    omgevingsplan genomen. Door dat besluit zijn één of meer delen van een
    bestemmingsplan dat in de overbruggingsfunctie aanwezig is, vervallen: alle
    bestemmingen, aanduidingen en regels die in dat deel of die delen van
    toepassing waren, zijn vervallen. De overbruggingsfunctie hoeft de
    bestemmingsplandelen die zijn vervallen niet meer te tonen.

2.  Een besluit tot vaststelling of wijziging van het omgevingsplan is door
    schorsing, vernietiging of andere reden vervallen. Het deel of de delen van
    het bestemmingsplan die door besluit waren vervallen, krijgen daardoor hun
    juridische werking terug. De overbruggingsfunctie moet deze delen weer
    tonen.

Pons kent geen waardelijsten en heeft geen presentatie. Het presentatiemodel
geeft er dan ook geen regels voor.
