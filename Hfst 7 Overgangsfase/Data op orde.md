**Data op orde brengen ter voorbereiding op de overgangsfase**

Zowel voor bronhouders als gebruikers van het DSO is het belangrijk dat die
overgang soepel verloopt. Voorwaarde daarvoor is dat de gegevenskwaliteit van de
ruimtelijke plannen in de landelijke voorziening - en ook bij de bronhouders
zelf - zo hoog mogelijk is. Zodra de Omgevingswet van kracht is, vormen de
(huidige) bestemmingsplannen, beheersverordeningen, inpassingsplannen en
exploitatieplannen op Ruimtelijkeplannen.nl automatisch het tijdelijke deel van
het Omgevingsplan. Wanneer de planvoorraad in Ruimtelijkeplannen.nl incompleet
of incorrect is, of bijvoorbeeld verkeerde statussen vermeldt, dan leidt dit tot
problemen bij de automatische omzetting naar het Digitaal Stelsel Omgevingswet
(DSO).

In het kader van het project ‘Data op orde’zijn er kwaliteitscontroles
uitgevoerd.De belangrijkste onderdelen waarop gecontroleerd is:

-   Beschikbaarheid plannen en planonderdelen: Zijn de plannen die bij
    Ruimtelijkeplannen.nl raadpleegbaar en beschikbaar zijn, ook beschikbaar bij
    de bronhouder?

-   Fouten in de planstatus en/of de dossierstatus: bijvoorbeeld plannen waarbij
    het dossier nog op de status ‘in voorbereiding’ staat, terwijl het plan al
    ‘geheel onherroepelijk in werking’ is.

-   Plannen die onterecht de dossierstatus ‘vastgesteld’ houden na de
    beroepstermijn

-   Gebruik van het juiste plantype: hebben bronhouders per ongeluk plannen met
    het plantype ‘aanwijzingsbesluit’ gepubliceerd?

-   Actualiteit van de plannen: Worden plannen die niet meer gelden wel
    verwijderd?

-   Plannen die niet op de goede locatie liggen: Door gebruik van een verkeerd
    coördinatenstelsel liggen een aantal plannen buiten Nederland.

-   Plancontour en pdf-plannen (PRPCP) die onterecht een actuele datum hebben:
    Deze plannen moeten de datum krijgen van het moment dat ze onherroepelijk
    zijn geworden. Omdat ze gemaakt zijn onder de oude WRO, lijkt een actuele
    datum niet correct.

Heb je hulp nodig om te weten wat je moet doen om de data op orde te krijgen? Ga
dan naar de [Handreiking Data op
orde](https://docs.geostandaarden.nl/ro/def-hr-doo-20190814/) van Geonvoum. Ook
goed om te weten: er is een speciaal Kwaliteitsdashboard Ruimtelijkeplannen.nl
ontwikkeld: hiermee kunnen gemeenten op een eenvoudige manier controleren of hun
plannen aan de kwaliteitseisen voldoen. Voor het kwaliteitsdashboard kunnen
bronhouders zich aanmelden via het Kadaster. Voor toegang en gebruik van het
dashboard log je in via Mijn Kadaster. Kun je als bronhouder nog niet inloggen
en ben je wel aangesloten op Mijn Kadaster, dan kun je geautoriseerd worden om
hier toegang tot te krijgen.

Heb je vragen over het gebruik van het Kwaliteitsdashboard of over de
autorisatie, neem dan contact op met het klant contact center van
Ruimtelijkeplannen.nl via het
[contactformulier](https://formulieren.kadaster.nl/contact_ruimtelijkeplannen_nl)
of bel naar 088 1832901.