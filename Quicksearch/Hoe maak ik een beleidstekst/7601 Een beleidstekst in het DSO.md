#### Een beleidstekst in het DSO

Een van de doelen van het DSO is dat een gebruiker in het Omgevingsloket met één
‘klik op de kaart’ kan zien welke regels en beleid op die specifieke locatie van
toepassing zijn. Dit zijn regels en beleid die gemeente, waterschap, provincie
en Rijk stellen. Dit beleid komt voor in de omgevingsdocumenten omgevingsvisie
en projectbesluit.

Het is de bedoeling dat een gebruiker kan zien welk beleid er is vastgesteld en
voor *wie* en *waar* het beleid van toepassing is. Voor wie is in het geval van
de omgevingsvisie altijd het bevoegd gezag zelf. Voor het projectbesluit geldt
dat deze van toepassing is voor het bevoegd gezag dat de instructie krijgt om
een aanpassing te maken (provincie of gemeente).

Het gaat vooral om service richting de burger of aanvrager die het
Omgevingsloket gaat gebruiken. Om dit te realiseren zullen alle
omgevingsdocumenten machineleesbaar en uitwisselbaar moeten zijn, zodat de
burger of aanvrager deze goed kan bevragen in het Omgevingsloket. Dit betekent
dat de documenten vanuit informatiekundig en technisch oogpunt gestructureerd
moeten worden volgens dezelfde standaard: STOP/TPOD. Deze standaard schrijft ook
voor dat voor alle regels en beleid aangegeven moet worden op welke locatie deze
van toepassing zijn.

De standaard voorziet hierin door middel van
[annoteren](https://wegwijzerstoptpod.nl/annoteren-0) en o.a. de IMOW-objecten
[regeltekst met bijbehorende juridische
regel(s)](https://wegwijzerstoptpod.nl/regeltekst-en-formele-inhoud) en
[locatie](https://wegwijzerstoptpod.nl/locatie-en-werkingsgebied). Het annoteren
in combinatie met de IMOW-objecten zorgt ervoor dat alle regels en beleid voor
eenieder raadpleegbaar zijn op de kaart en beter bevraagbaar worden in het
Omgevingsloket. Hoe meer er geannoteerd wordt in een logische vorm, hoe hoger
het servicelevel in het Omgevingsloket.
