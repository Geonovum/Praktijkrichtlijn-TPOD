#### Een regel over een omgevingswaarde in het DSO

Een van de doelen van het Digitaal Stelsel Omgevingswet is dat een gebruiker in
het Omgevingsloket met één ‘klik op de kaart’ kan zien welke regels en beleid op
die specifieke locatie van toepassing zijn. Dit zijn bijvoorbeeld
omgevingswaarderegels die de gemeente, de provincie en het Rijk stellen op die
locatie.

Het is de bedoeling dat een gebruiker kan zien welke regels er zijn vastgesteld
en voor *wie* en *waar* deze regels van toepassing zijn. Het gaat hierbij vooral
om het bieden van service richting de burger of aanvrager die het Omgevingsloket
gaat gebruiken. Om dit te realiseren zullen alle omgevingsdocumenten
machineleesbaar en uitwisselbaar moeten zijn, zodat de burger of aanvrager deze
goed kan bevragen in het Omgevingsloket. Dit betekent dat de documenten vanuit
informatiekundig en technisch oogpunt gestructureerd moeten worden volgens
dezelfde standaard: STOP/TPOD. Deze standaard schrijft ook voor dat voor alle
regels aangegeven moet worden op welke locatie deze van toepassing zijn.

De standaard voorziet hierin door middel van [annoteren](/annoteren-0) en o.a.
de IMOW-objecten [regeltekst met bijbehorende juridische
regel(s)](/regeltekst-en-formele-inhoud) en
[locatie](/locatie-en-werkingsgebied). Het annoteren in combinatie met de
IMOW-objecten zorgt ervoor dat alle regels voor eenieder raadpleegbaar zijn op
de kaart en beter bevraagbaar worden in het Omgevingsloket. Hoe meer er
geannoteerd wordt in een logische vorm, hoe hoger het servicelevel in het
Omgevingsloket.
