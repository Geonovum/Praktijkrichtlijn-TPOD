#### Staalkaarten

Staalkaarten zijn voorbeelduitwerkingen van onderdelen van een omgevingsplan en zijn ontwikkeld door VNG. Ze zijn
bedoeld als inspiratiebron voor opstellers van omgevingsplannen. Hierbij kunnen ze de verschillende onderdelen van
iedere staalkaart gebruiken als bouwstenen uit een legodoos.

Het huidige omgevingsrecht is verbrokkeld en verdeeld over tientallen wetten. Er zijn aparte wetten voor bodem, 
bouwen, geluid, infrastructuur, mijnbouw, milieu, monumentenzorg, natuur, ruimtelijke ordening en waterbeheer. 
Deze verbrokkeling leidt tot afstemmings- en coördinatieproblemen en verminderde bruikbaarheid voor iedereen die 
met het omgevingsrecht te maken heeft. Staalkaarten geven inzicht in de nieuwe mogelijkheden die de systematiek 
van de Omgevingswet biedt. Denk aan mogelijkheden voor het verbeteren, beschermen en benutten van de gemeentelijke 
leefomgeving.

Deze eerste staalkaarten zijn een momentopname in de ontdekkingstocht naar de mogelijkheden van het omgevingsplan. 
Ze geven nog niet alle mogelijkheden weer die het nieuwe stelsel biedt, maar komen daar steeds meer in de buurt. 
Dit geeft geen garantie dat ze in de toekomst houdbaar zijn bij de bestuursrechter.
Het kan ook zo zijn dat de regelgeving inmiddels is gewijzigd. Denk hierbij aan de bruidsschat die op dit moment 
nog in ontwikkeling is. Ook kan het zijn dat de context waarin een regel wordt gebruikt anders is.

Het maken van een omgevingsplan is een proces van herhaling, ofwel leren door doen. In de complexe fysieke 
leefomgeving hangt veel samen wat het maken van een omgevingsplan een lastige opgave maakt. Maar als het plan 
er dan is, wordt het weer eenvoudiger. Er is één omgevingsplan over de gehele fysieke leefomgeving. Voor burgers
en bedrijven wordt het daarmee eenvoudiger om initiatieven te ontplooien en op te zoeken wat mogelijk is.

De VNG maakt inspanningen om meerdere staalkaarten op te zetten in samenwerking met Eenvoudig Beter en 
Aan de Slag met de Omgevingswet. Het is hierbij belangrijk om de standpunten te blijven bewaken die je als gemeente
wil meenemen. Door integraal te werken komen gevolgen van keuzes in beeld die anders wellicht worden vergeten. 
Het is belangrijk vanaf het begin met alle betrokkenen aan tafel integraal het gesprek aan te gaan. 
Het heeft tijd nodig elkaars taal te leren spreken, omdat men uit verschillende werkvelden komt.

Staalkaarten bieden hierbij de volgende inzichten:

- Het komen tot een omgevingsplan: wat kom je in zo’n proces tegen?

- Werken vanuit een visie: weet je wat je opgaven, ambities en gebiedsbeschrijving zijn?

- Maken van regels: hoe schrijf je je ambities weg in regels voor een omgevingsplan?


De gepubliceerde staalkaarten zijn te vinden op de website van [VNG](https://vng.nl/zoeken?term=staalkaarten)
Er is ook een webinar beschikbaar over [staalkaarten en ontwerp vragen] (https://www.youtube.com/watch?v=QRipsLwe5BU)