#### Staalkaart Casco

Het casco is een voorbeeldstructuur voor het omgevingsplan. Deze staalkaart geeft een structuur weer hoe een omgevingsplan zou
kunnen worden opgebouwd. Het doel hiervan is om gemeenten te ondersteunen bij het maken van een omgevingsplan en de opgave hiertoe
meer zichtbaar, hanteerbaard en vooral uitvoerbaar te maken. Het casco illustreert de verschillende type regels die een omgevingsplan
kan bevatten en op welke plaats deze kunnen worden opgenomen. Onder het vaststellen van een omgevingsplan wordt hier ook het herzien 
van een omgevingsplan verstaan. In de structuur is ook rekening gehouden met de regels vanuit de STOP/TPOD standaard.

De regels die in deze cascostructuur zijn opgenomen, zijn slechts een leidraad en geen verplichting. Zij dienen enkel om de structuur te 
ondersteunen en om inzicht te geven in wat er zoal een omgevingsplan geregeld kan worden. In sommige gevallen zijn de regels ontleend aan 
bestaande praktijken. In andere gevallen zijn ze nieuw bedacht. In alle gevallen gaat het uitdrukkelijk niet om modelbepalingen die zijn 
geschreven om letterlijk overgenomen te worden. Het zijn prototypes die laten zien wat een omgevingsplan kan inhouden. De voorbeelden zijn 
niet zozeer gebaseerd op inhoudelijke kennis van zaken op het betreffende terrein van omgevingsbeleid, maar zijn illustratief voor de manier
waarop dergelijke inhoudelijke zaken vorm kunnen krijgen. Gemeenten dienen de regels zelf invulling te geven op basis van de eigen beleidskeuzes.

Als onderdeel van de regels wordt door een set coördinaten vastgelegd voor welke locatie(s) de regels gelden. Dit wordt ook wel het 
werkingsgebied genoemd. Het werkingsgebied kan het gehele gemeentelijke grondgebied zijn (het ambtsgebied van de gemeente), maar ook een 
of meer delen daarvan. Op deze manier kunnen regels per locatie (per gebied, per perceel of delen daarvan) verschillen. De werking van regels
kan zelfs tot op het niveau van een specifieke plaats worden gespecificeerd. Een voorbeeld hiervan is een beschermingswaardige boom. 
Het koppelen van werkingsgebieden aan de regels is een belangrijk element van het omgevingsplan. Door deze koppeling is een regel alleen 
zichtbaar op de locaties waar deze werking heeft. Denk daarbij bijvoorbeeld aan regels die binnen de bebouwde kom gelden. Die regels hoeven 
dus niet buiten de bebouwde kom zichtbaar te zijn.
Regels kunnen ook een kwantitatieve norm bevatten. Zo’n waarde kan bijvoorbeeld aangeven dat op een locatie een maximale bouwhoogte, oppervlakte
of andere maatvoering in acht moet worden genomen.

Onder de Omgevingswet wordt een groot aantal regels bij elkaar gebracht. Via het omgevingsloket (functie oriënteren op de kaart) zijn straks 
alle geldende regels voor een locatie te zien. Alleen, wie gebruik maakt van deze functie is gericht op zoeken. Hij of zij wil relevante 
informatie zien, toegesneden op een vraag. Hiervoor is het nodig dat regels geannoteerd zijn. De gemeente brengt deze annotaties aan met behulp
van plansoftware. De voorbeeldregels in het casco worden bij de verdere uitwerking gedigitaliseerd en geannoteerd, zodat deze in het gemeentelijk
softwarepakket kunnen worden ingelezen. De annotaties zullen voornamelijk betrekking hebben op hoofdstuk 5 welke gaat over de activiteiten. Hieraan
kunnen dan ook weer toepasbare regels gekoppeld worden. 

Op verschillende plaatsen in het casco is ook aandacht besteed aan de relatie die bestaat tussen het omgevingsplan en de omgevingsvisie en het 
programma, al zijn deze aspecten ook ondergeschikt gelaten aan een structuur die zo goed mogelijk recht doet aan het omgevingsplan conform 
de gedachten van de Omgevingswet. 

Het casco is te vinden op de website van [VNG](https://vng.nl/publicaties/het-casco-voor-het-omgevingsplan)
