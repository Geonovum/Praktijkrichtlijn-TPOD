#### Principes van het functioneel presenteren

Het presentatiemodel wil grote complexiteit voorkomen ten aanzien van het
presenteren van omgevingsdocumenten en wil de nodige flexibiliteit bieden in
vormgeving. Daarom wordt het principe van functioneel presenteren gehanteerd.

Volgens het principe van functioneel presenteren worden er functionele eisen
gesteld aan wát er weergegeven moet worden, maar het stelt geen eisen aan de
exacte opmaakstijl zoals de exacte corpsgrootte van een lettertype of de kleur
van een gebied in de kaart. Er is een scheiding tussen de functionele aanduiding
(wat wordt er gepresenteerd?) en de stijl van het symbool, zoals de concrete
kleurwaarden en mate van transparantie.

In de geest van de Omgevingswet is er bewust voor gekozen om bevoegde gezagen
enige vrijheid te bieden ten aanzien van hoe zij hun omgevingsdocumenten en
regelingen presenteren. De exacte wijze van presenteren is afhankelijk van welke
boodschap het bevoegd gezag precies wilt overbrengen. Dit is mede afhankelijk
van het medium waarin het omgevingsdocument wordt getoond.

Voor de bekendmaking en publicatie van een omgevingsdocument kan het mogelijk
zijn dat een bevoegd gezag bepaalde elementen in een omgevingsdocument wilt
benadrukken om een bepaalde boodschap over te brengen, terwijl in de DSO-viewer
de vergelijkbaarheid tussen bepaalde locaties en regels waarschijnlijk
belangrijker is. Het presentatiemodel biedt bevoegde gezagen daarom enige
vrijheid om zelf keuzes te maken met betrekking tot de presentatie van een
omgevingsdocument.

Meer informatie over de functionele presentatie van tekst vind je in paragraaf
5.1.1 van het presentatiemodel.

Meer informatie over de functionele presentatie in kaartbeeld vind je in
paragraaf 3.2 van het presentatiemodel.